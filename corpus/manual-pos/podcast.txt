“Quinze glaçons d'hidrogen”, el pòdcast de llengua i tecnologia de Softcatalà, amb Aleix Vidal.
Us donem la benvinguda al primer pòdcast de Softcatalà.
Ja sigui des del mòbil, amb auriculars, al cotxe, des del portàtil, una tauleta, un televisor intel·ligent o ves a saber quin dispositiu, esteu escoltant la primera edició d'un pòdcast de llengua i tecnologia de la mà de la gent que hi ha darrere del Softcatalà.
Sí, el Softcatalà, aquell corrector ortogràfic i gramatical tan famós entre estudiants i treballadors.
O calla, calla. Potser hauria de dir: el Softcatalà, aquell traductor automàtic que ens salva a tots la vida quan hem de reescriure un text del català al castellà, o al revés (o també en anglès, francès, occità, aragonès, romanès o portuguès).
Però espera, Softcatalà… ¿no estarem parlant d'aquella bona gent que té un programet que et catalanitza automàticament un ordinador Windows o Mac?
Bufa! No sé vosaltres, però jo ja m'he començat a perdre. I no us sembla que potser ens hauríem de començar a trobar?
Ens podem trobar aquí, en aquest espai, que podem aprofitar per aclarir coses sobre què és Softcatalà, però també per descobrir-ne secrets, revelar-ne sorpreses i anunciar-ne novetats.
Tot això ho intentarem fer en aquesta mena de taverna que hem inaugurat aquest setembre de 2020 per tots vosaltres.
Joan, vols dir que hem triat gaire bon any?
L'hem anomenada “Quinze glaçons d'hidrogen”.
Els més avesats al món digital en català potser ja saben per què, però si aneu més perduts que un punt aterrat entre dues eles, no us preocupeu que ja ho explicarem.
En aquesta barra de bar plena de gelades copes amb nobles glaçons, tindrem ocasió de conversar amb membres de Softcatalà sobre tota mena de projectes que tenim entre mans
però també amb molts altres col·laboradors que duen a terme una feina brutal pel català a la tecnologia i a les xarxes.
I si la llengua us agrada tant com a nosaltres pareu l'orella perquè compartirem petits moments de divertiments lingüístics amb frases fetes oblidades, talls de veu curiosos o correccions habituals (tot i que això de les correccions no està gaire ben vist a Twitter últimament).
Bé, com veieu se'ns gira molta feina, així que anem al gra i benvinguts a la taverna dels: “Quinze glaçons d'hidrogen”
Començarem amb un petit cop d'ull a les notícies en una mena de pica-pica tecnològic. L'hem anomenat...
“L'aperitiu d'actualitat”
No sempre tindrem gaires novetats, a Softcatalà sovint es fa feina de formigueta i les notícies tarden a sortir a la llum.
Però aquesta vegada sí que en tenim una de grossa, segur que ja n’heu sentit a parlar.
Es tracta del traductor neuronal anglès-català, un nou servei que oferim en obert i lliure a través del nostre web.
Ens en parla el coordinador del projecte.
Hola, el meu nom és Jordi Mas i us volia explicar un projecte que hem publicat fa pocs dies
Es tracta d'un nou traductor anglès-català. I dic nou traductor anglès-català perquè Softcatalà durant molt de temps ha tingut, i encara té, un traductor anglès-català basat en tecnologia d’Apertium, i ara el que anunciem és un nou traductor desenvolupat en una tecnologia totalment diferent, que s'anomena tecnologia neuronal, que en principi té un rendiment que és superior, que a part us permet traduir fitxers.
A aquest nou traductor podeu accedir-hi des de la pàgina normal del traductor a Softcatalà
i quan escolliu la traducció català-anglès o anglès-català us apareixerà un petit missatge a dalt de tot on se us convidarà a provar el nou traductor.
Llavors aquest traductor el tindrem en proves simultàniament al traductor clàssic que hem tingut i dintre d'uns mesos decidirem, basant-nos en una avaluació pròpia i els comentaris, dels usuaris quin és el que deixem per defecte.
En qualsevol cas us convidem a provar-ho i a donar-vos la nostra opinió i… moltes gràcies per tot.
Si sou usuaris avançats us convidem a consultar al nostre perfil de GitHub la tecnologia que utilitzem en aquest traductor. Està publicada de manera lliure i oberta perquè pugueu instal·lar-vos-la, estudiar-la o millorar-la.
“Quinze glaçons d’hidrogen”
I com tota taverna al “Quinze glaçons d'hidrogen” també hi tenim un rebost. De fet té molts anys i hi podem trobar grans reserves, passeu, passeu!
“El rebost digital”
En aquest espai anirem destacant-vos aplicacions o programes que recollim al nostre web que estan disponibles en llengua catalana.
Solem donar prioritat al programari lliure i el rebost no serà una excepció, però estem oberts a tot.
Resulta que un servidor és mestre, de petits, de primària i el setembre és el mes d'arrencada, així que comencem recomanant-vos un dels grans del programari educatiu en català. Un projecte de traducció clau que no sorgeix de Softcatalà i que ja té història.
Parlem de l'Scratch, un entorn de programació per blocs que ha esdevingut un estàndard en la introducció dels nens i nenes en la programació i la robòtica.
Desenvolupat pel Massachusetts Institute of Technology sota una llicència lliure i d'ús gratuït, la seva versió en català és possible gràcies a la incansable feina d'Eugeni Catalán, Jaume Ramos, Frank Sabater, Pau Córdoba, Toni Codina i Pau Nin, que des del 2007 mantenen actualitzada la traducció per cadascuna de les versions d'Scratch que han anat apareixent. Una veritable feinada, us ho puc assegurar.
Al web de Softcatalà podeu trobar més informació i baixar-vos o utilitzar en línia l'Scratch. També trobareu informació actualitzada i molts recursos al web scratchcatala.com
I arriba el moment de conèixer algun dels pencaires que hi ha darrere de Softcatalà. Ho farem “a taula”.
“Parem taula”
Vinga, doncs, anirem parant taula per fer el primer arròs. Un arròs, sí! Bé, potser serà una bona paella valenciana.
Resulta que a Softcatalà som una mica obsessius amb el tema de l'arròs i les seves variants culinàries de tot el territori. En aquesta secció algun dels membres o col·laboradors de Softcatalà ens donarà un cop de mà a parar taula mentre ens explica quina és la seva tasca o quines coses té entre mans.
I no marxarà sense dir-nos com li agrada menjar-se l'arròs!
Avui és el torn de l'Artur Vicedo.
Hola, què tal? Em diuen Artur i soc membre de Softcatalà des de 2015. No soc informàtic, ni lingüista, ni res. Soc un enginyer civil que col·labora amb l'associació traduint programes de l'anglès al català.
Vaig entrar a l'associació a través de la traducció del Telegram, on era un col·laborador prou habitual i prou insistent. I bueno, sembla que els va agradar el que vaig fer perquè em van convidar a ser membre de Softcatalà.
També participe en altres projectes de traducció com el Signal, el LibreOffice, el projecte Tor també he traduït algunes coses.
Un grapat de projectes en els que intente tirar una maneta quan tinc temps lliure.
Internament, també faig altres tasques dins de l'associació. Per exemple, amb altres membres de Softcatalà intente tirar endavant un grup de disseny gràfic que tenim,
de col·laboradors que es dediquen al disseny gràfic i ens ajuden de manera altruista a generar o crear contingut visual per a les nostres xarxes socials, o per a les notícies que publiquem, per al nostre web, etc.
I a mi l'arròs m'agrada, com no podia ser d'altra manera, al forn.
I si pot ser amb costra millor. Au, que vaja bé, adéu!
Ja tenim la taula parada i això es comença a omplir de gent. Potser que anem demanant que encara ens quedarem amb gana.
Abans de l'arròs al forn, us recomano alguna tapa. Per exemple...
“Una tapa de refranys”
En aquesta petita secció, en Josep ens convidarà a conèixer una de les dites o refranys que es recullen a la Paremiologia Catalana Comparada Digital, un projecte de Víctor Pàmies, amb la col·laboració de Softcatalà.
“Una tapa de refranys”, amb Josep Closa
Doncs… comencem amb ganes, tu. Qui vulgui peix, que es mulli el cul.
Aquesta parèmia fa referència a l'esforç que s'ha de destinar a aconseguir qualque cosa.
Se’n recullen diferents versions, la més antiga del 1831.
Qui vol menjar peix s'ha de mullar lo cul.
Però també, qui vol menjar peix que es banyi es cul, a Menorca.
Cap al País Valencià posen més èmfasi en la roba:
El que peix vullga menjar les bragues s'ha de banyar, a la Marina Alta.
Mentre que al Pirineu sembla que l'important és el tipus de peix:
Qui truites vol agafar, el cul s'ha de mullar.
Al Matarranya ho fan més petitet:
Qui vulgue peixet, que s'arremulli el culet.
Com veieu, el refranyer català és molt ric i divers.
En teniu més informació al web pccd.dites.cat
Quinze glaçons d'hidrogen
Arriba l'hora del cafè. Un moment que algú encara aprofitaria per trobar errades als cartells de la taverna, a la carta, al diari. Reduïm-ne les possibilitats amb el nostre corrector.
En Jaume ens en parla.
“Un cafè molt descafeïnat. O un cafè mòlt descafeïnat?”, amb Jaume Ortolà
Obrim aquesta secció dedicada a explicar anècdotes i curiositats del corrector gramatical de Softcatalà.
Avui parlarem dels errors més freqüents que troba el corrector.
L'error més comú de tots és el simple error ortogràfic. Això passa quan escrivim una paraula que el corrector no té en el seu diccionari. Llavors, el corrector intenta suggerir paraules semblants a la que hem escrit, però sí que té en el diccionari.
També pot passar que escrivim una paraula que podria ser acceptable, però que el corrector no té en el diccionari: noms propis, noms derivats, composts...
És un inconvenient una mica inevitable, perquè és impossible tenir un diccionari amb totes les paraules que existeixen i les que es creen dia rere dia en una llengua viva.
Podeu ajudar-nos a mantenir actualitzat el diccionari enviant-nos propostes de paraules noves.
Aquesta funció de trobar errors ortogràfics és molt important, però no és especialment interessant perquè això ja ho feien els correctors ortogràfics de fa molts anys.
El que aporta el corrector gramatical de Softcatalà és que també detecta molts altres errors.
I quin és l'error més detectat pel corrector, després dels simples errors ortogràfics?
Doncs és l'accent diacrític que diferencia “és” del verb ser (“Lo riu és vida” que duu accent) del pronom “es” (“aquí es viu molt bé”, que no en duu). I per què passa això tan sovint?
Doncs perquè és una paraula molt freqüent i en qualsevol moment ens podem descuidar l'accent.
El corrector amb aquest accent la sol encertar gairebé sempre. Però hi ha algun cas dubtós, ambigu, en què no és capaç de llegir, de saber, quina és la intenció de l'usuari.
Voleu un repte? Trobeu algun exemple en què el corrector no encerti si cal o no posar l'accent en "és".
Doncs ja ho heu sentit: si accepteu jugar amb en Jaume, envieu-nos les vostres respostes
a través de les xarxes socials o al formulari de contacte del nostre web.
“A la barra”
Anem acabant per avui i ho farem apropant-nos a la barra, on s'acostumen a descobrir tota mena de secrets i curiositats.
En aquesta ocasió hi trobem un històric de Softcatalà.
Sabíeu que el nostre primer projecte fou la traducció del navegador Netscape? Va ser cap a l’any 1997 quan Softcatalà tot just començava a fer les seves primeres passes.
La versió en català del Netscape Navigator es va anomenar, en un primer moment, “Almogàver Communicator”.
Però en poc temps, i després d'un acord amb el grup Enciclopèdia Catalana, va passar a ser “El Navegador”.
Ens en fa cinc cèntims Miquel Piulats, membre fundador de Softcatalà.
Quan Netscape ens va autoritzar a fer la traducció, ho vàrem celebrar i ens vam posar en marxa tot d’una, repartint-nos la feina entre els pocs que érem en aquell moment.
Per qüestions legals no podíem fer servir el mateix nom ni les marques de Netscape, i per això el producte va sortir amb un nom alternatiu.
També vàrem posar en funcionament el domini de softcatala.org, que era on pensàvem publicar la primera versió del programa. El nom ens va sonar molt bé des d'un principi,
i d'alguna manera ja evocava que el navegador no seria l'únic projecte que posaríem en funcionament.
Quan encara no teníem web, alguns mitjans ja s'havien fet ressò de que estàvem treballant en la versió del Netscape en català, i la web ja registrava moltes visites.
Vàrem trigar un any, o prop d'un any, a fer la localització de producte. No teníem ni tanta experiència ni les eines com les que tenim ara. I a la fi, el 2 d'octubre de 1998, vàrem publicar la primera versió en una web que ens va ajudar a dissenyar en Ricard Vaqué,
que també va col·laborar en el disseny de la imatge de “El Navegador”.
Quan la vàrem publicar, vàrem col·lapsar l'amplada de banda del proveïdor que ens oferia el servei d’allotjament en aquell moment, i ens va obligar a cercar ajuda amb altres organitzacions per a poder oferir llocs de descàrrega alternatius.
Va ser en aquell moment quan Softcatalà va néixer a la xarxa.
I amb aquest viatge als inicis de Softcatalà acabem aquest primer episodi del nostre pòdcast.
Aviat farem un quart de segle i tot just ara comencem a fer un pòdcast?
I per què un pòdcast i no un canal de YouTube? O un perfil a TikTok?
Doncs perquè som així. Tenim el nostre ritme i ens agrada.
Us esperem al proper programa amb més llengua i més tecnologia.
Mentrestant… “Jove xef! Porti whisky amb quinze glaçons d'hidrogen, coi!”
“Quinze glaçons d'hidrogen”, el pòdcast de llengua i tecnologia de Softcatalà.